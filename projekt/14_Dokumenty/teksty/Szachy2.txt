W piątek w Katowicach ruszają Mistrzostwa Europy w szachach błyskawicznych PS17 grudnia 2020, 22:39 Najbardziej znany polski szachista Jan Krzysztof Duda będzie walczył o medal Mistrzostw Europy w szachach błyskawicznych Najbardziej znany polski szachista Jan Krzysztof Duda będzie walczył o medal Mistrzostw Europy w szachach błyskawicznych PS Ponad dwa tysiące uczestników, w tym blisko pięciuset zawodników w turnieju głównym, weźmie udział w Mistrzostwach Europy w szachach błyskawicznych, które rozpoczną się w piątek w Katowicach. Ze względu na ograniczenia związane z pandemią wirusa SARS-Cov-2 impreza odbędzie się w trybie online, a centrum dowodzenia będzie w Katowicach. Wśród uczestników będą najlepsi szachiści Europy, w tym oczywiście polscy arcymistrzowie, m.in. Jan Krzysztof Duda, Mateusz Bartel, Radosław Wojtaszek i Daniel Sadzikowski. – To nie będą pierwsze mistrzostwa w Polsce, dlatego nie odczuwam stresu. To jest dodatkowy bodziec do tego, żeby dać z siebie wszystko. Chciałoby się powiedzieć, że gramy przed swoimi widzami, niestety nie będziemy tego widzieć, że ktoś nas ogląda, ale sam fakt organizacji w Polsce daje dodatkową motywację. Mamy szanse walczyć o jak najwyższe miejsca, włącznie z medalami – mówi Wojtaszek. Polski arcymistrz, który ma już w dorobku medal mistrzostw Europy, nie ukrywa, że teraz też celuje w zdobycie krążka. – Moim celem musi być zdobycie medalu, choć zdaję sobie sprawę, że nie będzie to łatwe, bo preferuję szachy klasyczne, a nie online. Nie mam za dużych doświadczeń jeśli chodzi o grę przez Internet, ale oczekiwania muszą być najwyższe – dodaje. Po raz pierwszy mistrzostwa Europy w szachach błyskawicznych w Katowicach odbyły się w 2017 roku. Świetna organizacja tamtych zawodów sprawiła, że Europejska Unia Szachowa w 2018 roku zdecydowała, iż mistrzostwa Europy w szachach błyskawicznych w 2020 i 2021 roku odbędą się właśnie w stolicy Górnego Śląska. –Oczywiście liczymy, że w 2021 roku wrócimy do „normalności” i w 2021 ponad cztery tysiące osób związanych z szachami przyjedzie do Katowic – mówi Łukasz Turlej, katowiczanin, wiceprezydent Międzynarodowej Federacji Szachowej. Organizację imprezy wsparły m.in. Ministerstwo Sportu, miasto Katowice oraz firma Mokate. Szachy błyskawiczne to najbardziej widowiskowa wersja szachów, bo gra toczy się bardzo szybko. – Mamy trzy minuty na całą partię plus dwie sekundy za posunięcie, więc łatwo tutaj o błąd. W szachach błyskawicznych długa partia trwa 10- 12 minut, podczas gdy w klasyku, jak wiemy, może się ciągnąć godzinami. Decydują tutaj też inne umiejętności, bo w szachach błyskawicznych nie chodzi o granie optymalnych ruchów tylko o wykonywanie jak najbardziej nieprzyjemnych dla rywala – tłumaczy Mateusz Bartel. Bartel i Wojtaszek nie ukrywają, że wolą grać widząc rywala, niż korzystać z sieci. Z kolei Jan Krzysztof Duda podkreśla, że lubi rywalizować online. – Zawsze bardzo lubiłem grać online, bo bez wychodzenia z domu można mierzyć się z graczami z całego świata – mówi. Duda to obecnie polski szachista, o którym mówi się najwięcej. Polak w październiku zadziwił szachowy świat, przerywając serię 125 partii klasycznych norweskiego mistrza świata Magnusa Carlsena. Jest też w elitarnej dwudziestce kandydatów do miana Sportowca Roku 2020 w najstarszym polskim plebiscycie. Z organizacji imprezy w Katowicach cieszy się prezydent Marcin Krupa. – Żyjemy w takich czasach, w których trudno o organizację dużej imprezy. Cieszyliśmy się na przyjazd europejskiej czołówki do Katowic, ale musimy zadowolić się wersją online. Szachy to gra rodzinna, a Katowice kochają szachy, bo są miastem rodzinnym. Jestem przekonany, że zorganizujemy te mistrzostwa w sposób perfekcyjny, ale też żyję nadzieją, że za rok spotkamy się już przy szachowych stołach ustawionych na płycie naszego Spodka – mówi prezydent Krupa. Na najlepszych zawodników Mistrzostw Europy w szachach błyskawicznych czekać będą, oczywiście oprócz medali, także nagrody finansowe. Kibice będą mieli możliwość obserwowania zmagań szachistów przez Internet, m.in. na oficjalnej stronie internetowej mistrzostw www.katowice2020.eu, w aplikacji lub na stronie sport.tvp.pl oraz na kanale twitch.tv/infoszach. Impreza rozpocznie się w piątek o godz. 18, a w sobotę i niedzielę zawodnicy będą rozpoczynać grę o godz. 20. Ostatniego dnia turnieju odbędą się już tylko mecze półfinałowe oraz finał i starcie o brązowy medal.