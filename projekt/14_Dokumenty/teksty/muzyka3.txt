 Reprezentacja a semiotykaPojęcie „reprezentacji” nie pojawia się zbyt często w encyklopediach i słownikach semiotyki – a przynajmniej nie rzuca się w oczy, choć to przecież podstawa całej dyscypliny. Znaczyć, wyrażać, przekazywać... – te i inne mechanizmy semiotyczne opierają się na reprezentacji, czyli zastąpieniu jednego przedmiotu drugim. I chodzi nie tylko o domniemane wyzwolenie się z meta-poziomu rzeczywistości, ale też o konieczność wiernej reprezentacji w celu osiągnięcia ikoniczności.Poziom epistemologiczny działa według Kanta tak, że przesiewa rzeczywistość zewnętrzną przez naszą świadomość za pomocą kategorii.Współczesną wersją tej teorii jest biosemiotyka, według której tzw. rzeczywistość zewnętrzna nie istnieje w sposób obiektywny – istnieją tylko znaki, pobierane przez dany organizm ze środowiska (Umwelt). Te są rozpoznawane, czyli „oznaczane”, w zależności od możliwości narządów zmysłów, po czym następuje reakcja w formie takiego czy innego działania (Wirken). W ten sposób dochodzimy tu do klasycznego problemu, zaprzątającego uwagę strukturalistów i post-strukturalistów: czy istnieje jakakolwiek rzeczywistość poza znakiem lub „tekstem”? A jeśli tak, to czy można ją zredukować do reprezentacji?
Z kolei dekonstruktywiści wierzyli – w ślad ze Derridą – że wszystko jest tekstem; że wszystko jest  w tekście i w „piśmie”. Semiotyków ze szkoły paryskiej, uczniów Greimasa, fascynowało pytanie, w jaki sposób stworzyć iluzję odniesienia i za pomocą jakich mechanizmów tekstowych sprawić wrażenie, że dyskurs opisuje rzeczywistość tak realistycznie, jak w naukach przyrodniczych. Reprezentację można więc wyobrazić sobie jako coś w rodzaju podobieństwa albo powiązania między znakiem a rzeczywistością. Mówimy o sztukach „przedstawiających” i „nieprzedstawiających”, o reprezentacjach proskrypcyjnych i opisowych. Pierwsze pozwalają odtworzyć reprezentowany przedmiot: w muzyce – za pomocą nut, w dramacie – za pomocą dialogu itd. W drugich usiłujemy opisać rzeczywistość mniej lub bardziej dokładnie, ale w sposób już nie tak rygorystyczny. Reprezentację można też interpretować w kategoriach procesu semiotyki egzystencjalnej, mającego charakter przemiany enuncjantu (pre-sign) w znak czynny (act-sign), tego zaś w interpretant (post-sign). W tym łańcuchu przemieniających się znaków znak czynny można uważać za reprezentację enuncjantu, jeżeli zgodzimy się, aby za enuncjant uważać właściwie każdą ideę, wartość lub intencję. W tym miejscu można na przykład zapytać, w którym momencie enuncjant „dojrzewa” do reprezentacji? Jeżeli założymy, że codzienna rzeczywistość naszego Dasein zanurzona jest w transcendencji, to zaraz nasuwa się kolejne pytanie: jak w takim razie w naszym świecie reprezentowana jest transcendencja? Według Solomona Marcusa transcendencja przejawia się wyłącznie w metaforach, których pochodzenie jest materialne. Z tej perspektywy dzieło sztuki staje sięwięc reprezentacją idei lub intencji estetycznej. Akt moralny jest reprezentacją wartości etycznej, która przenosi się z wirtualności w aktualizację. Jeżeli wyrażamy rzeczywistość subiektywną w kategoriach Bycia i Jawienia się, to oczywiście zdolność Jawienia się (Schein), aby reprezentować Bycie, może się różnić od przypadku do przypadku. Mogą wystąpić reprezentacje fałszywe lub niedokładne, a wtedy okazuje się, że i pozorne Schein świeci, nie będąc jednakże (tylko) złotem Bycia.
2. Odwzorowanie reprezentacjiReprezentacja wymaga przejścia z uniwersum przedmiotów w uniwersum znaków lub – jak nazywał je Peirce – ich „reprezentamenów”.Peirce i inni chcieli zachować pierwotne pojęcie reprezentacji, używając zamiast słowa znakowego greckiego terminu. W filozofii anglo-analitycznej, i ogólnie w naukach społecznych, ideę reprezentacji traktuje się bardzo poważnie – do tego stopnia, że nie mówimy już o samych rzeczach, ale tylko o ich znakach językowych. W dwustopniowej relacji reprezentacji termin pierwszy – czyli to, co reprezentuje – staje się ważniejszy od terminu drugiego, a więc od tego, co jest reprezentowane – od samej rzeczywistości. Już u Kanta w Krytyce czystego rozumu sama rzecz, rzeczywistość an sich, stała się bytem transcendentnym, o którym mogliśmy wiedzieć wyłącznie za pośrednictwem jego reprezentacji w kategoriach czasu, miejsca i podmiotu. Wtedy też mieliśmy do czynienia z kryzysem reprezentacji. Twierdzono, że skoro podstawową ideą reprezentacji jest jakaś odpowiedniość między znakiem a jego przedmiotem, to o przedmiocie nie można sądzić bez takiej czy innej mediacji, dokonywanej przez struktury i mechanizmy dyskursu czy inne środki językowe. Twierdzenie, że coś danego reprezentuje coś innego, zakłada bardzo silne domniemanie, iż owareprezentacja trafia dokładnie w sam cel. Ale jeżeli mówię, że coś jedynie oznacza lub przekazuje coś innego, to relacja między x i y, między reprezentamenem a przedmiotem, wydaje się mniej precyzyjna, mniej „solidna”. Ogólnie rzecz biorąc, zagadnienie reprezentacji w znacznym stopniu przypomina różnicę między realizmem a nominalizmem – z tym, że reprezentacja staje po stronie epistemologii realistycznej; istotą sprawy nie jest więc relacja słowo – rzecz, ani słowo – słowo, jak w nominalizmie. Historię semiotyki można w uproszczeniu sprowadzić do rywalizacji między tymi dwiema zasadami. Po jednej stronie znajdują się, począwszy od scholastyków – realiści, którzy przyjęli achroniczną, paradygmatyczną, wertykalną wizję reprezentacji: w ich rozumieniu znak znajduje się „ponad” swym przedmiotem, ale czasowo w tym samym punkcie, w jakimś „teraz”, w chwili, gdy ma miejsce owa reprezentacja. Przeciwnie w nominalizmie: tu bierze się pod uwagę wymiar horyzontalny: słowo odnosi się do słowa, znak do znaku; w procesie tym jedno wychodzi z drugiego w nieskończonym ciągu wzajemnej referencyjności. 
Thomas A. Sebeok widział w części semiotyki taki właśnie nieskończony łańcuch definicji słownikowych. Gdy zapytamy, co znaczy słowo „uczeń”, dowiemy się, że odnosi się ono do słowa „uczyć (się)”, potem do „szkoły”, następnie do „wykształcenia” itd. W efekcie zostajemy z nieskończoną semiozą, działającą w łańcuchu znaków. Druga strona semiotyki to dynamiczne i ruchliwe pojęcie, oznaczające przekazywanie znaków od nadawcy do odbiorcy. Należy jednak dodać, iż nawet znaczenie można rozumieć w kategoriach procesu i to niekoniecznie nieskończonego.Semiotyka pragmatyczna wychodzi od realizmu, z całą świadomością przyjętego przez Charlesa S. Peirce’a, który w swej korespondencji z Lady Victorią Welby pokpiwał z nominalistów, że są „uczonymi” na poziomie degustatorów win. Z kolei europejska gałąź semiotyki (czyli „semiologia”) w sposób oczywisty okazała się bardziej nominalistyczna, czego kulminacją stało się powiedzenie „Il n’y a pas d’hors texte!” [‘Nie ma nic poza tekstem!’ – red.] Tylko że rozróżnienie to jest bardzo nieprecyzyjne: sprzeczności pojawiają się niemal natychmiast. Po tej drugiej stronie znaleźli się strukturaliści, ale w tym miejscu warto przywołać dyskusję z lat sześćdziesiątych ubiegłego wieku o strukturalizmie ontologicznym i metodologicznym. Eco krytykował Lévi-Straussa za poglądy metafizyczne wyartykułowane w opisie myśli mitycznej, wedle których struktury istnieją tylko jako algebra w ludzkim mózgu. W swej sławnej krytyce ikoniczności Eco wiele miejsca poświęcił likwidacji pseudo-realizmu oraz uczynieniu z semiotyki realistycznej nauki doświadczalnej.Reprezentacja zdawała się nie stwarzać większych kłopotów europejskiej szkole semiotyki, jeżeli za jej początek przyjąć myśl Saussure’a. Reprezentacja jest zawsze arbitralna lub konwencjonalna, choć istnieją wyjątki – takie jak znaki umotywowane czy ikonografie, onomatopeje itp. Interesujące, że tak wielkim powodzeniem cieszyły się wówczas diagramy kołowe. Saussure przedstawiał znaki językowe rysując drzewa; w tym samym czasie czeski kompozytor Leoš Janáček czynił podobnie, bo modelem kołowym przedstawiał znaczenia muzyczne1:
Istnieją dwa rodzaje reprezentacji: wertykalna i horyzontalna, achroniczna i diachroniczna, paradygmatyczna i syntaktyczna. Dychotomia ta odpowiada w zasadzie dychotomii realizmu i nominalizmu. Na przykład takie kierunki w semiotyce jak derridiańska „dekonstrukcja” należą zawsze do tego drugiego rodzaju, nie do pierwszego, bo w nich najważniejsze jest pismo, nie zaś pojęcia, wzajemnie odnoszące się do siebie w nieskończonym dyskursie. Źródłem natchnienia dla Derridy była filozofia Heideggera, o której twierdził von Wright, że jej trudność – lub głębia – zasadza się na fakcie, iż wszystko co się mówi odnosi się do tego co się już powiedziało i co się jeszcze powie. Właściwie można zaryzykować twierdzenie, że w tej dychotomii odzwierciedlają się różnice kulturowe: uczeni anglosascy to najczęściej pozytywiści i behawioryści, szukający ostatecznego interpretantu wszelkich symboli w mózgu i w genach; z kolei badacze zanurzeni w kulturze łacińsko-romańskiej generują niekończący się dyskurs wokół zagadnienia, za najgorsze barbarzyństwo uznając powiedzenie czegoś wprost.Cała historia semiotyki obraca się zresztą wokół sprawy reprezentacji i jej artykulacji – i dlatego zasługuje na poczesne miejsce w encyklopedii naszej wiedzy. W dalszej części tekstu przedstawię kilka przypadków tego drugiego zagadnienia, zwracając szczególną uwagę na przesunięcia inakładanie się kategorii reprezentacji.
3. Podręcznik NöthaDoskonały przegląd reprezentacji w semiotyce znaleźć można w Handbook of Semiotics Winfrieda Nötha2. Nöth bardzo słusznie uważa reprezentację za jedno z kluczowych pojęć semiotyki już od czasów scholastycznych oraz za centralny problem semiotyki kognitywnej. Wspomina też o szerokiej dziedzinie znaczeń związanych z reprezentacjami społecznymi; na przykład w semiotyce polityczno-sądowej, gdy chodzi o przedstawicielstwo wyborcze lub o język prawniczy, którym sądy opatrują zeznania świadków. Pojęcie reprezentacji często pojawia się w historii semiotyki jako synonim znaku – tak jest już u Johna Locke’a3. Reprezentacja często odnosi się do przedmiotu, jaki ma zostać reprezentowany, a co za tym idzie i do referentu. Dlatego właśnie w niemieckiej filozofii znajdujemy terminy w rodzaju Darstellungczy Vorstellung. Poza tym często uważa się je za zjawisko odwrotne do komunikacji językowej. Na przykład „wewnętrzny monolog” Husserla nie przekazuje niczego w formie komunikacji, choć niewątpliwie reprezentuje coś samemu podmiotowi. W semiotyce egzystencjalnej można to interpretować jako relację czy zjawisko, w którym podmiot prowadzi dialog między Moi a Soi. Wreszcie Nöth pisze o pewnym niuansie już z czasów Williama Occama, polegającym na tym, że gdy ktoś coś re-prezentuje, czyli „prezentuje na nowo”, równocześnie następuje tego czegoś „przy-pomnienie”, ale i „powtórne nazwanie”; i że zjawisko to nie jest całkowicie niezwiązane z egzystencjalno-semiotycznym podkreśleniem istotnej roli pamięci.Czy są znaki, które niczego nie reprezentują? Nelson Goodman przedstawił filozoficzną teorię reprezentacji w swym dziele Languages of Art4, które rozumie jako najściślejszą reprezentację wizualną. Używa m.in. terminu „egzemplifikacja” o następującym znaczeniu: krawiec sporządza wykrój sukni, dzięki czemu otrzymuje ideę modelu. W tle mamy oczywiście do czynienia z parą pojęć Peirce’a: type i token. To drugie jest przejawem, przykładem pierwszego. I tak sonata Beethovena czy Mozarta jest przykładem formy sonatowej, przykładem jej type. Mówiąc ogólnie, mamy tu do czynienia z relacją z jakimś mniej lub bardziej stabilnym 
punktem wyjścia, z przedmiotem „reprezentowanym”; intencje ekspresji emocjonalnej już do tej relacji, oczywiście, nie należą. Z kolei Husserl czyni rozróżnienie między Bedeutungszeichen, które nazywa i reprezentuje rzeczy, a Ausdruckszeichen, w którym zawiera się zarówno intencja, jak i ekspresja. Nöth mówi też o „kryzysie reprezentacji”. Doszło do niego za sprawą Michela Foucaulta, który wykazał, że w dobie klasycyzmu (chodzi o wiek XVII) nastąpiło przesunięcie z ikonicznego podobieństwa między słowem a znakiem ku reprezentacji dwuczłonowej, arbitralnej, konwencjonalnej, której apogeum nastąpiło u Saussure’a. Tu narodził się tzw. klasyczny model reprezentacji, w którym porządek językowy determinował „porządek rzeczy” – i taki tytuł nosi w języku angielskim jedna z prac Foucaulta [The Order of Things: An Archaeology of the Human Sciences – red.]. Model klasyczny znalazł się w kryzysie, gdy na początku XIX wieku pojawiła się perspektywa historyczna wewnętrznego rozwoju rzeczy, kierująca się swą własną logiką. Obecnie „kryzysem reprezentacji” nazywamy postmodernistyczne przekonanie, że znaki nie mają ustalonego, trwałego referentu i że świat rozpadł się na najróżniejsze dyskursy i zwyczaje, które same dla siebie stanowią przestrzeń rizomatyczną. Żaden model reprezentacji nie może sobie uzurpować miana najważniejszego. W semiotyce – jak i w innym dziedzinach – oznaczało to odrzucenie modelu generatywnego, czyli idei, wedle której znaki powierzchniowe mogą albo pochodzić ze wspólnej struktury głębokiej, albo że da się je do niej sprowadzić. W efekcie dozwolone są i współegzystują najróżniejsze sposoby reprezentacji. Za przykład można podać tu Johna Cage’a, który zapytany czy lubi symfonie Beethovena, odpowiedział: owszem, jeżeli gra się je równocześnie