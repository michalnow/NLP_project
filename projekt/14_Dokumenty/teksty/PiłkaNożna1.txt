Piłka nożna (futbol) jest obecnie najpopularniejszym sportem drużynowym na świecie. Każdy chłopiec marzy, aby w przyszłości grać dla jednej z wielkich drużyn i stać się piłkarskim idolem. Od najmłodszych lat oglądamy w telewizji gwiazdy piłki nożnej, które czarują na boisku swoimi umiejętnościami - kiedyś Zidane, Ronaldinho, obecnie Robert Lewandowski czy Lionel Messi. Poznaj historię tej widowiskowej dyscypliny i zasady gry w futbol. Piłka nożna to sport, który rozpala wyobraźnię milionów ludzi. Imiona piłkarzy są znane przez fanów na całym świecie, są oni wzorami do naśladowania. Zarabiają gigantyczne pieniądze i stanowią synonim sukcesu. Poznajmy bliżej historię piłki nożnej. W artykule będziecie mogli poznać jej podstawowe zasady, rodzaje rozgrywek futbolowych oraz najlepszych piłkarzy, którzy nawet po wielu latach od zejścia z boiska są wciąż obecni są w pamięci swoich fanów. Czym jest piłka nożna (futbol)? Celem gry w piłkę nożną jest wbicie jak największej liczby goli do bramki przeciwników. W tym celu stosuje się rozmaite strategie i taktyki, ponadto duże znaczenie ma też indywidualna skuteczność zawodników. Jednak piłka nożna to nie tylko gra, ale także fenomen kulturowy. Z całą pewnością potrafi zarówno łączyć, jak i dzielić fanów na całym świecie. Dla wielu ludzi stanowi wręcz nałóg. Pragną oni oglądać poczynania swojej ulubionej drużyny czy reprezentacji kraju i wiedzą wszystko o każdym z zawodników. Nie ma w tym nic złego. Pod warunkiem, że fani ci umieją cieszyć się z piłkarskiego święta, jakim jest mecz ich drużyny z innymi, także z rywalami. Czym zatem w istocie jest piłka nożna, oprócz bycia dyscypliną sportową? Pełni rolę kulturotwórczą. Potrafi znosić granice międzyludzkie i łączyć różne kultury oraz osoby różnych wyznań. Podczas meczu, kiedy kibicują oni tej samej drużynie, nic innego nie ma znaczenia. Jest to na tyle niesamowite, że wielu wybitnych pisarzy, historyków oraz kulturoznawców poświęca całe książki tematyce piłki nożnej. Nie obejdzie się niestety także bez politycznych aspektów. Piłka nożna bardzo często wpływała na politykę. Na stadionach rozpoczynały się ruchy oporu przeciw rządom, przeciw niechcianym ustawom i rozporządzeniom. Politycy wykorzystują mecze do pokazania się z lepszej strony, do przebywania wśród zwykłych obywateli i rozmowy z nimi. Piłka nożna ma też walor wychowawczy. Uczy najmłodszych jak grać uczciwie i jak przełamywać własne słabości. Wskazuje drogę ku wielkości oraz uczy szacunku do rywala. Historia piłki nożnej Piłka nożna w formie, jaką znamy obecnie, narodziła się na Wyspach Brytyjskich. Pierwsze reguły futbolu ustalone zostały w 1848 roku w Cambridge. Jednak już wcześniej grano w różne gry o podobnych zasadach, między innymi w Azji. Pierwsze piłki były wykonane ze zwierzęcych pęcherzy. Z czasem zarówno sama gra, jak i piłka do niej przeznaczona ewoluowały. Sport ten stawał się coraz bardziej popularny wśród uczniów brytyjskich uniwersytetów. Za datę zapoczątkowania dyscypliny zwanej piłką nożną w formie, w jakiej znamy ją dziś, uznaje się często datę 24 października 1857 roku. Tego dnia powstał Sheffield Football Club uznawany za najstarszy klub piłkarski na świecie. 13 lat później natomiast został utworzony angielski związek piłki nożnej o nazwie FA (The Football Association). W 1871 roku przeprowadzone zostały pierwsze krajowe rozgrywki piłkarskich FA CUP, w których udział wzięło 15 zespołów. Rok później powstała podobna organizacja w Szkocji i rozegrano pierwszy na świecie mecz międzypaństwowy zakończony remisem 0:0. Piłka nożna szybko stała się sportem narodowym Wielkiej Brytanii. Dzięki niej dokonało się wiele pozytywnych przemian społecznych. Pierwsze mistrzostwa świata zostały rozegrane w Urugwaju w 1930 roku. Zwyciężyli gospodarze. Organizacją, która trzymała wtedy pieczę nad zawodami, była FIFA - tak jest zresztą do dziś.