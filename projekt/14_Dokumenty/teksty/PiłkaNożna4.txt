Boiskowe walczaki, czyli jak kształtować charakter dziecka poprzez sport. Wszystko, co wiem o moralności i obowiązkach, zawdzięczam piłce nożnej. – Albert Camus Pozwoliłam sobie zacząć swój wpis wyjątkowo od cytatu, w dodatku mojego ulubionego. Część z Was wie, że piłka towarzyszy mi w moim życiu od zawsze. Zaczęło się od gry na podwórku, następnie w reprezentacji szkoły, chwilę pograłam nawet w żeńskim klubie, a mój największy sukces to trzecie miejsce w finale wojewódzkim turnieju “Piłkarska Kadra Czeka” (2005). Kadry się co prawda nie doczekałam, ale z pełnym przekonaniem mogę powiedzieć, że to właśnie piłka nożna ukształtowała mój charakter. To właśnie futbol nauczył mnie, że jak i na boisku, tak i w życiu trzeba być “walczakiem”. Mistrzostwa Polski Football Academy W poprzednią niedzielę miałam okazję wybrać się na Mistrzostwa Polski największej w Polsce sieci akademii piłkarskich – Football Academy. To był rewelacyjny turniej, dużo pozytywnych wrażeń, a sam finał rozgrywany był w Opolu – moim ulubionym mieście. Dlatego nie mogło mnie na tej imprezie zabraknąć Swoją drogą nie mam pojęcia czemu tak rzadko bywam na meczach właśnie najmłodszych zawodników, bo to przecież zupełnie inny rodzaj emocji, a dzieciaki są w pełni oddane grze, zaangażowane w każdy mecz, naturalne i szczere w tym co robią – w skrócie mają to, czego tak często mi brakuje w dorosłych rozgrywkach. Wracając jednak do samych Mistrzostw Polski, składają się one nie tylko z finału, na którym byłam, ale z całego cyklu turniejów, podzielonego na trzy etapy: mikroregionalny, makroregionalny i centralny (finałowy), na który wybierają się najlepsze dziecięce drużyny trenujące na co dzień w oddziałach Football Academy i Lech Poznań Football Academy. W IV ogólnopolskim finale wzięło udział blisko 200 zawodników z 16 najlepszych zespołów, a najfajniejsze jest to, że na turnieju wcale nie dominowały duże miejscowości, ale właśnie przede wszystkim były to średnie miasta i miasteczka, np. Lubaczów, Dąbrowa Tarnowska, Płońsk czy Brzesko. W finałach mecze rozgrywały drużyny w dwóch kategoriach wiekowych: U-9 (2008) oraz U-10 (2007). Ostatecznie okazało się, że najlepsze drużyny Football Academy w tym roku pochodzą ze Szczecina (zwyciężyli w obu kategoriach). Bo liczą się bramki! Rozwiązaniem, które zrobiło na mnie najlepsze wrażenie, a z którym się jeszcze dotychczas nie spotkałam, było to, że podczas turnieju nie grano tak jak to zwykle bywa na punkty, a postawiono na uwzględnianie jedynie końcowego bilansu strzelonych oraz straconych bramek. Dzięki takiej formule, nawet wysoko przegrywając, warto było nie odpuszczać i starać się walczyć do końca. W ten sposób gra zyskiwała zdecydowanie na dynamice, była ofensywna i motywowała najmłodszych zawodników do pełnego zaangażowania do ostatniej minuty meczu. Przełożyło się to na liczbę bramek – w tym roku w turnieju finałowym padło ich aż 164. Ultras Parents Mimo wszystko, najfajniejszym dla mnie obrazkiem tego turnieju byli rodzice, który dopingowali głośno i w zdrowy sposób swoje dzieciaki. Bez krzyków, przekleństw, tworząc pozytywną atmosferę wokół meczów. Naprawdę fajnie było zobaczyć dorosłych w koszulkach z napisem na plecach: „Wierni kibice, to my rodzice” i „Ultras Parents” na przodzie (rodzice z Lech Poznań Football Academy Rzeszów). Inni mieli też napisy: „Mama kibic”, „Tata kibic”, a kibice-rodzice z Leszna przyjechali z balonami w kształcie liter, które tworzyły nazwę ich miejscowości, a co najważniejsze – były złote i miały nawiązywać do zwycięstwa drużyny ich dzieci w ubiegłorocznym finale Mistrzostw Polski Football Academy. Coś pięknego! Myślę, że duża w tym zasługa samych organizatorów, wyraźnie było widać dbałość o aspekt edukacji rodziców i podkreślanie istoty kulturalnego i mądrego dopingowania najmłodszych. To niezwykle ważne żeby nie tylko dzieci, ale również rodzice pamiętali, że nie każdy mecz musi zakończyć się zwycięstwem, a opiekunowie są tu od wspierania swoich pociech, a nie od wywoływania w nich negatywnych emocji i dyskomfortu. 